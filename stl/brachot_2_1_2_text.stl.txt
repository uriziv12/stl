גְּמָרָא. תַּנָּא הֵיכָא קָאֵי
  דְּקָתָנֵי מֵאֵימָתַי?
וְתוּ
מַאי שְׁנָא דְּתָנֵי בְּעַרְבִית בְּרֵישָׁא לִתְנֵי דְּשַׁחֲרִית בְּרֵישָׁא תַּנָּא אַקְּרָא קָאֵי דִּכְתִיב (דְּבָרִים ו) בְּשָׁכְבְּךָ וּבְקוּמֶךָ וְהָכִי קָתָנֵי זְמַן קְרִיאַת שְׁמַע דִּשְׁכִיבָה אֵימַת מִשָּׁעָה שֶׁהַכֹּהֲנִים נִכְנָסִין לֶאֱכֹל בִּתְרוּמָתָן וְאִי בָּעֵית אֵימָא יָלֵיף מִבְּרִיָּתוֹ שֶׁל עוֹלָם דִּכְתִיב (בְּרֵאשִׁית א) וַיְהִי עֶרֶב וַיְהִי בֹּקֶר יוֹם אֶחָד אִי הָכִי סֵיפָא דְּקָתָנֵי בַּשַּׁחַר מְבָרֵךְ שְׁתַּיִם לְפָנֶיהָ וְאַחַת לְאַחֲרֶיהָ וּבָעֶרֶב מְבָרֵךְ שְׁתַּיִם לְפָנֶיהָ וּשְׁתַּיִם לְאַחֲרֶיהָ לִתְנֵי דְּעַרְבִית בְּרֵישָׁא.  תַּנָּא פָּתַח בְּעַרְבִית וַהֲדַר תָּנֵי בְּשַׁחֲרִית עַד דְּקָאֵי בְּשַׁחֲרִית פָּרֵשׁ מִלֵּי דְּשַׁחֲרִית וַהֲדַר פָּרֵשׁ מִלֵּי דְעַרְבִית:
